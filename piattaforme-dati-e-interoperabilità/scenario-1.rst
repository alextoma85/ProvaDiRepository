.. _scenario-1:

Scenario
========

Nel moderno contesto tecnologico le applicazioni non sono più né possono
essere dei silos verticali completamente separati da altri contesti
applicativi; l’interdipendenza è la normalità che vede spesso coinvolti
soggetti, di natura pubblica e privata, esterni al perimetro Comunale ma
sostanziale nell’erogazione o nel consumo di dati e servizi.

Il contesto economico e sociale spinge il **Comune ad essere sempre più
un “Hub” di dati e servizi IT che possano essere offerti e consumati da
attori diversi, siano essi pubblici o privati.** Partendo dalla
constatazione che i dati - e i servizi costruiti su di essi - sono il
valore reale dell’epoca contemporanea, il Comune di Trento può
esercitare il suo ruolo pubblico diventando un facilitatore ed un
regolatore di tutti gli attori interessati a mettere a fattor comune o a
consumare dati e servizi. Il cammino e la sostanziosa proposta di open
data pubblicati dal Comune di Trento va in questa direzione.

Il Comune di Trento è un significativo produttore di dati e informazioni
certificate che già oggi vengono messe a disposizione tramite il portale
degli open data. È ora necessario fare un passo ulteriore, mettendo a
fattor comune tutti i dati e le informazioni in possesso di ogni
Servizio comunale - anche quelli non pubblicate in open data - per
permette una correlazione e una inferenza che consenta ai decisori di
fare scelte consapevoli o, a soggetti esterni, di disporre di
informazioni a valore aggiunto.

La complessità del panorama dell’IT pubblico attuale determina, non solo
per norma ma anche per convenienza, l’opportunità di utilizzare nel modo
più articolato e proficuo possibile le piattaforme abilitanti come SPID,
PagoPA, ANPR e IOapp, evitando di sviluppare in casa o di acquisire
software dedicato. Quando possibile è opportuno, nell’ambito
dell’ecosistema IT pubblico trentino, utilizzare strumenti comuni.
