Altri interventi e scenari 
===========================

La sostenibilità ambientale è un tema forte che la nuova Commissione
Europea ha posto in cima alla propria agenda quinquennale. La tecnologia
digitale può essere uno strumento importante nel perseguire un simile
obiettivo. Ad esempio l'alta produzione di CO2 collegata all'uso di
automezzi per il trasporto dentro e fuori le città, da anni in cima alle
agende politiche nazionali e internazionali, ha trovato una risposta
nello sviluppo e nella diffusione della **mobilità elettrica**.
Similmente la produzione autonoma e casalinga di elettricità tramite
fonti rinnovabili ha contribuito ad una diminuzione del carburante
fossile.

L’aspetto più interessante è però l’emergere di un cambio di paradigma
abilitato dall’adozione del cosiddetto **approccio “micro”**: nella
mobilità attraverso la diffusione di **piccoli mezzi di trasporto
elettrici** e sostenibili come i monopattini che possono in prospettiva
rivoluzionare l’occupazione degli spazi e la modalità di fruizione degli
spazi urbani. Nella produzione elettrica, della quale si avrà sempre più
bisogno considerato l’incremento del consumo energetico derivante
dall’introduzione della mobilità elettrica, attraverso la diffusione
della **microgenerazione** e la costituzione di **smart grid
territoriali** per il controllo e lo scambio di energia.

Anche il tema **sicurezza urbana** può essere ben sostenuto dalla
tecnologia digitale in molteplici modi: ad esempio attraverso l’utilizzo
dell’\ **intelligenza artificiale** abbinata alla sensoristica locale
(videoriprese) e alle interazioni sui social network per favorire
analisi di contesto in tempo reale garantendo il pieno rispetto degli
aspetti di privacy e riservatezza. In modo diverso l’utilizzo
dell’\ **IoT (sensoristica e sonde distribuite)** può invece essere
utile per automatizzare azioni preventive in caso di emergenza, come ad
esempio in caso di fenomeni di congestione del traffico, modificazioni
ambientali improvvise o situazioni di pericolo transitorie.

Infine l’utilizzo strutturato di **droni**, sull’esempio di altre
amministrazioni comunali e su scenari identificati, può senz’altro
contribuire ad un miglioramento della qualità della vita cittadina. Sono
casi d’uso da indirizzare:

-  la valutazione veloce e preventiva in termini di mobilità
   (deviazioni, allarmistica e avvisi) di un evento stradale come un
   incidente laddove un drone può raggiungere più velocemente il luogo
   interessato e fornire informazioni preventive;

-  il controllo del territorio in forma più dinamica e “a chiamata”
   rispetto alla funzionalità di telecamere fisse;

-  la valutazione strutturale di edifici o luoghi di difficile o
   pericoloso accesso, anche in caso di eventi di protezione civile;

-  la valutazione termografica, finalizzata al risparmio energetico, di
   edifici e strutture.
