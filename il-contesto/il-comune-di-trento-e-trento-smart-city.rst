Il Comune di Trento e Trento Smart City
=======================================

Per comprendere l'idea che sta alla base della costruzione di Trento
smart city è necessario riassumere brevemente il percorso fatto negli
ultimi anni.

Come molte città è stato avviato da tempo il processo di automazione del
back-office, rivisti e semplificati i processi interni, anche quelli che
coinvolgono più servizi e realizzate infrastruttura e reti fisiche che
abiliti l’erogazione di servizi di qualità a favore dei cittadini.

L'intento e lo scopo principale che ha guidato le scelte e le azioni è -
oggi come in passato - quello di riuscire a declinare il piano tecnico
in modo tale da raggiungere le persone comuni, i nostri cittadini, chi
di mestiere fa altro.

L'occasione per mettere le persone concrete al centro di questo processo
di innovazione e di “cambiamento” è stata fornita dal riconoscimento che
la nostra città ha ricevuto dall'associazione mondiale IEEE che ha
selezionato Trento come una delle 10 migliori smart cities al mondo.

Il principale criterio di selezione ha considerato la capacità,
giudicata ottima, con cui la città capoluogo si relaziona con la
molteplicità degli enti e le realtà del territorio per costruire
strategie, progetti e soluzioni che contribuiscono al raggiungimento di
un'ottima qualità della vita.

È fondamentale mantenere e in prospettiva migliorare questa rete di
relazioni con gli enti di ricerca, con l’Università e con gli enti
amministrativi. Il passo successivo dovrà essere quello di raggiungere e
collaborare in maniera sinergica anche con le aziende che si occupano in
particolare di ICT.

Nella città esistono molte realtà di questo tipo che in questi anni sono
cresciute e hanno trovato spazi di mercato e luoghi di espansione che le
rendono interlocutori preziosi.

È opinione condivisa tra chi si occupa di innovazione che è decisivo,
per avere successo, fare rete e mettere in sinergia competenze e
capacità distribuite su realtà diverse. Per raggiungere obiettivi comuni
è necessario connettere le migliori risorse disponibili, aggregare
persone e pensieri, fare massa critica. “Economia dell'aggregazione” è
il termine che meglio riassume l'idea secondo cui i territori di piccole
e medie dimensioni da soli non riescono ad ottenere i risultati
finanziari e le ricadute sul territorio sperate per quanto capaci e
volenterosi essi siano. Il concetto guida è che ogni comunità non basta
a sé stessa, ma è necessario che le città si mettano in rete, che ognuna
rispetti le zone limitrofe e riconosca in loro il potenziale che possono
esprimere. Le città non devono chiudersi in sé stesse, isolandosi,
accrescendo tensioni e disuguaglianze che sfociano quasi sempre in
intolleranza. Viceversa i centri abitati e i territori devono diventare
risorse gli uni per gli altri guardando al benessere dei cittadini e
alla tutela dell'ambiente in cui vivono.

La tecnologia sostiene soluzioni innovative per raggiungere questi
obiettivi.

Trento già da qualche anno è impegnata su questo percorso; alcuni passi
sono già stati compiuti e molte mete concrete sono state raggiunte. È
però necessario continuare ad investire in innovazione, tuttavia nel
contempo è necessario fornire ai cittadini strumenti culturali affinché
il vantaggio raggiunto diventi fruibile in modo capillare e in tutti si
accresca e si diffonda la consapevolezza di quanto una città più *smart*
può dare ai suoi abitanti.

In questo processo di mutamento le persone devono essere messe al
centro, acquisire maggiore consapevolezza e divenire attori principali
delle scelte e delle sfide che si presenteranno nei prossimi anni, come
la sostenibilità ambientale, il risparmio energetico e l'economia
circolare.
