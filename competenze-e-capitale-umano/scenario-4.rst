.. _scenario-4:

Scenario
========

Il Comune di Trento vuole essere una delle amministrazioni leader nelle
pratiche della digitalizzazione. Per ottenere il risultato atteso non è
sufficiente disporre della migliore tecnologia o offrire i migliori
servizi IT. Non si potrà ottenere il miglior risultato se le persone
interessate al cambiamento non si mettono in gioco; per farlo è
necessario che esse conoscano il mondo digitale e dispongano delle
competenze per poterlo adottare in modo efficace.

Si tratta di competenze diverse dipendentemente dall’attore: il
personale del Servizio Innovazione ha necessità di disporre di
conoscenze e competenze diverse rispetto al personale del Comune di
Trento e ai cittadini e alle imprese che utilizzano i servizi del
Comune. La situazione attuale, tuttavia, è simile per i tre attori che -
tutti - abbisognano di una spinta alla comprensione e alla competenza
del mondo digitale moderno.

Anche il CAD orienta l’azione della pubblica amministrazione in questa
direzione, in particolare con l’art. 13 che prevede che le pubbliche
amministrazioni attuino politiche di reclutamento e formazione del
personale finalizzate alla conoscenza e all’uso delle tecnologie
dell’informazione e della comunicazione e con l’art. 8 che prevede
vengano promosse iniziative volte a favorire la diffusione della cultura
digitale tra i cittadini al fine di favorire lo sviluppo di competenze
di informatica giuridica e l’utilizzo dei servizi digitali delle
pubbliche amministrazioni con azioni specifiche e concrete.
